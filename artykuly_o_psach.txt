Nauka psa czystości – jak sprawnie nauczyć psa załatwiać się na dworze?

Nauka czystości to jedno z pierwszych wyzwań, jakie stoją przed właścicielem szczeniaka. Aby przebiegała prawidłowo, warto poznać podstawy fizjologii młodego psa i dowiedzieć się, w jaki sposób można wykorzystać naturalne zachowania psa.

Zanim zaczniemy wymagać od szczeniaka, aby załatwiał się tylko w odpowiednim miejscu, musi minąć co najmniej kilka dni lub tygodni. Przede wszystkim nasz pies musi do tego dojrzeć – a właściwie dojrzeć musi jego układ moczowy, który u kilkutygodniowego psa ciągle się jeszcze rozwija. I co równie ważne jest, aby pies dojrzał psychicznie - musi się dowiedzieć, co to znaczy „odpowiednie” miejsce. Przeczytaj, jak można ten proces ułatwić.

Nauczenie psa czystości powinno opierać się na cierpliwości i pozytywnym wzmacnianiu. Nie można stosować kar.

Kiedy szczeniak sika?

Pęcherz moczowy szczeniaka nie jest specjalnie pojemny, dlatego pies oddaje mocz stosunkowo często. Czasem może się wydawać, że sika co chwilę – prawie zawsze po śnie, po jedzeniu, po zabawie. Właściwie ilekroć znajdzie wolną chwilę między aktywnościami. Sprzątanie mokrych plam na podłodze nie należy do przyjemności, dlatego właściciele młodych psów, jak najszybciej chcą znaleźć odpowiedź na pytanie: „jak nauczyć szczeniaka załatwiać się na dworze?”.

Do nauki czystości nie trzeba się jakoś specjalnie przygotowywać. Najważniejsze jest, aby w pierwszych tygodniach jak najczęściej wychodzić z psem na podwórko. Im częściej psu uda się załatwić na dworze, tym częściej będziemy mogli go nagrodzić. A im częściej dostanie za to nagrodę tym szybciej się zorientuje, że warto tylko tam załatwiać swoją potrzebę. Już od początku warto również zmieniać miejsce, w które wyprowadzamy psa – kontakt z różnymi podłożami pomoże psu zrozumieć, że może załatwiać się wszędzie poza domem – nie tylko na skwerku tuż pod domem. Pamiętajmy jednak, że młody szczeniak przed wszystkimi szczepieniami nie ma jeszcze pełnej odporności, więc starajmy się unikać miejsc, gdzie załatwia się wiele psów.
I co najważniejsze - nie wymagajmy od szczeniaka pełnej kontroli nad fizjologią. Na początku cała odpowiedzialność leży w rękach właściciela.

Nauka psa. Nagrody – nie kary!

Ucząc psa czystości niech nigdy nie przyjdzie wam do głowy, aby ukarać go za to, że się załatwi w niewłaściwym miejscu! Zresztą w ogóle psa karać nie należy – znacznie lepsze rezultaty szkoleniowe dają nagrody. Dlatego jeżeli pies zrobi to, czego my oczekujemy każdorazowo powinniśmy go nagradzać np. smakołykiem. I nie bójmy się, że go rozpieścimy – dobre zachowanie należy doceniać. A im intensywniejsza będzie ta nauka, tym szybciej nasz mały przyjaciel zrozumie, o co nam chodzi. Wszelkie kary w takim przypadku mogą być wyjątkowo szkodliwe. Pamiętajmy, że załatwianie się to nie świadome działanie – to potrzeba fizjologiczna. Szczególnie na początku nauki mogą się zdarzyć psu wpadki. Co w takim przypadku zrobić? Posprzątać i zapomnieć o sprawie. Pamiętajmy, że psy nigdy nie załatwiają się złośliwie. Złośliwość to cecha raczej ludzi – nigdy zwierząt. Absolutnie niedozwolone jest np. wkładanie mordki psa w mokre plamy! Gwarantujemy, że nie zrozumie on o co chodzi – co najwyżej straci do właściciela zaufanie.

Mały szczeniak może czasami sikać w domu, ponieważ nie ma jeszcze tak sprawnego i silnego pęcherza, żeby wytrzymać do wyjścia na spacer.

Jak nauczyć psa sikać na matę?

Wychodzenie co kilkadziesiąt minut na trawnik może być kłopotliwe, dlatego warto nauczyć psa sikać na matę do nauki czystości. Jak to zrobić? Podobnie jak w przypadku uczenia sikania na podwórku – odkładając szczeniaka często na matę i nagradzając każdorazowe załatwienie się. Po jakimś czasie szczeniak sam się zorientuje, że warto za potrzebą iść na matę, a nuż uda się otrzymać smaczek? Pomocne mogą okazać się również maty o zapachu trawy – naturalny zapach będzie stanowił wsparcie, a i w przyszłości łatwiej będzie się przenieść na trawnik. Takie podkłady dla szczeniąt warto również rozkładać wtedy, kiedy wychodzimy na dłużej niż zwykle z domu – pęcherz młodego psa pozwala mu wytrzymać bez sikania średnio godzinę dłużej niż ma miesięcy – więc szczeniaka 5 miesięcznego nie powinniśmy zostawiać samego na dłużej niż 6 godzin. Boisz się, że jak pies nauczy się sikać na matę to nie będzie chciał później załatwiać się tylko na dworze? Bez obaw! Psy niechętnie załatwiają się w miejscu w którym przebywają – robią to tylko wtedy, kiedy nie mają innego wyjścia.

Co zrobić kiedy szczeniak upodobał sobie zupełnie nieodpowiednie miejsce do sikania?

Jeżeli nasz pies uporczywie sika w miejscu, w którym sikać nie powinien (a raczej w którym my nie chcemy, aby sikał), przede wszystkim trzeba to miejsce bardzo dokładnie wyczyścić. Nie tylko ze względu na nasz nos – ale przede wszystkim na nos psa, który chętniej się załatwia tam, gdzie poprzednio. Jeżeli to nie zadziała warto położyć w pobliżu tego miejsca legowisko lub miskę – zasadniczo pies nie załatwia się tam gdzie je lub śpi. Po kilku dniach można przestawić z powrotem miskę lub legowisko na właściwe miejsce.

Aby nauczyć psa czystości należy jak najczęściej wychodzić z nim na spacery, a gdy się tam załatwi - nagrodzić go.

Ile trwa nauka czystości?

Na to pytanie trudno jednoznacznie odpowiedzieć. Dużo zależy od predyspozycji psa, ale także od konsekwencji właścicieli. Im częściej uda się psu załatwić w odpowiednim miejscu, tym większa szansa, że szybciej pojmie jakiego zachowania od niego oczekujemy. Może to zająć kilka tygodni, ale mogą to być też 2, 3 miesiące. Niezależnie od tego ile czasu będzie to trwało nigdy nie należy karać, a zawsze nagradzać. Jeśli wydaje nam się, że nauka czystości przebiega zbyt wolno, warto skonsultować się z behawiorystą, który sprawdzi czy u podstaw oddawania moczu w nieodpowiednim miejscu nie leży jakaś inna przyczyna np. lęk separacyjny, stres czy zaburzenia hormonalne. 

Pies i kot razem? Czemu nie. Najłatwiej oswoić ze sobą zwierzaki, które spędzają razem czas od maleńkości. Trudniej o dobre relacje dorosłych osobników. Jednak tolerowanie siebie nawzajem i w tym przypadku jest możliwe do osiągnięcia.

Powiedzenie „żyć jak pies z kotem” nie wzięło się znikąd. Zwierzęta nie przepadają za sobą szczególnie. Stąd powszechnie funkcjonujący w społeczeństwie obraz niezgody psa i kota. Ich wzajemna niechęć do siebie nie jest regułą. Specjaliści przyznają, że jeśli odpowiednio się je do siebie przyzwyczai, mogą żyć w przyjaźni pod jednym dachem. Jak do tego doprowadzić? Niżej znajdziesz kilka cennych wskazówek.

Powodzenie łączenia psa i kota zależy od wielu czynników, m.in. od ich temperamentu, wieku, rasy psa, zapewnienia zasobów i dotychczasowych przeżyć z drugim gatunkiem.

Pies mieszkający z kotem – kiedy sukces jest największy do osiągnięcia?

Najlepsze warunki do wspólnego zamieszkiwania pod jednym dachem psa i kota są wtedy, kiedy są to szczeniak i kociak. Maluchy, nawet jeśli różnią się gatunkowo, to zawsze się dogadają. Przyjaźnie zawarte w „dzieciństwie” niekiedy trwają całe życie. Wychowujące się razem szczeniak i mały kotek nie są narażone na tyle złych doświadczeń związanych z wzajemnym przebywaniem, jak w przypadku zwierząt, które osiągnęły dorosłość. Młode psiaki nie są nauczone ganiania za kotem, a kociaki konieczności uciekania przed nimi. Nierzadko zwierzęta zaprzyjaźniają się szybko, co wiąże się w dużej mierze z procesem socjalizacji. Wspólne przebywanie będzie dla nich wówczas naturalne, jak wiele innych spraw, które dzieją się wokół. Są wobec siebie pozytywnie nastawione, bo mają obok kogoś, z kim mogą się bawić. Sytuacja będzie jeszcze korzystniejsza w przypadku, gdy psiak jest zwyczajnym kundelkiem lub przedstawicielem rasy, która ma łagodne usposobienie. Należy zaznaczyć, że – mimo iż niektóre rasy na początkowym etapie życia nie przejawiają zachowań agresywnych – to w późniejszym czasie mogą okazać niechętny stosunek wobec pozostałych zwierząt domowych. Dlatego przy wyborze rasy psa powinno się wziąć pod uwagę, jak zachowywać się będzie jako dorosły osobnik.

Żyć jak pies z kotem nie zawsze musi oznaczać złych relacji. Psa i kota można nauczyć wzajemnej komunikacji i tolerancji.

Pies i kot – kłopoty z dorosłymi osobnikami

O tym, jak przyzwyczaić psa do kota, decyduje wiele czynników. Duże znaczenie ma to, które ze zwierząt było jako pierwsze w domu, w jakim wieku jest dotychczasowe zwierzę i to, które pojawi się w jego życiu, czy oba zwierzaki miały wcześniej kontakt z przedstawicielami innego gatunku, ile mamy dla nich dostępnej przestrzeni w domu. Należy też zaznaczyć, że niewykastrowane zwierzęta wykazują mocniej rozwinięty terytorializm, przez co znacznie trudniej im będzie się przyzwyczaić do nowego domownika. Specjaliści są zdania, że łatwiej jest wprowadzić kota do domu, w którym mieszka już pies, niż na odwrót.

Kocurom ogromną trudność sprawi zaakceptowanie pojawienia się dorosłego psa. Kotki wykazują nieco większy spokój. Łatwiej zniosą obecność nowego zwierzęcia. Sytuacja w obu przypadkach przedstawia się lepiej, jeśli trzeba przyzwyczaić kota do szczeniaka. Z kolei, kiedy pierwszym zwierzakiem w domu był pies i sprowadzi się dorosłego kota, najprawdopodobniej osobniki te będą siebie najzwyczajniej unikać. Gdy posiada się dorosłego psa, a chce się sprowadzić młodego kociaka, to konieczne jest bardzo dokładne przeanalizowanie dotychczasowego sposobu zachowania psa w stosunku do innych zwierząt. Trzeba sobie odpowiedzieć szczerze na pytanie, czy pies szczekał, warczał, rwał się do biegu, widząc kota. Poza tym, kiedy ma się już dorosłego psa i planuje się posiadanie kociaka, to warto wziąć pod uwagę, że maluch nie będzie zwinny i skoczny jak dorosły osobnik. W związku z tym, aby mógł bez problemu schować się przed psem, wskazane jest przygotowanie dla niego kilku miejsc azylu. W przypadku przygarnięcia kociaka psi młodziak w domu wymaga odpowiedniego przygotowania. Nadpobudliwy psiak potraktuje mruczka jako nowość i będzie skupiał na nim dużo uwagi. Dlatego aklimatyzację psa powinno się rozpocząć jeszcze przed pojawieniem się kota w domu. Psiaka warto przyzwyczajać do kociego zapachu, puszczać mu odgłosy kota, nagradzać za brak agresywnego zachowania wobec napotkanych obcych kotów, np. podczas spaceru. Podstawą jest nauka samokontroli i komend, a zwłaszcza „zostaw”. W ten sposób, nawet jeśli zachowa się nieprawidłowo, będzie można lepiej zapanować nad sytuacją.

Socjalizacja psa i kota może trwać nawet kilka tygodni. Ważna jest cierpliwość i wykonywanie wszystkich kroków izolacji z socjalizacją.

Jak przyzwyczaić kota do psa?

W jaki sposób pomóc zwierzakom w przywyknięciu do obecności „tego drugiego”? Na początek należy zaznaczyć, że nie ma złotego środka, który zadziała w każdym przypadku. Każdy pies i kot jest inny, dlatego nie ma pewności, że osiągnie się sukces w zaprzyjaźnianiu ich ze sobą. W niektórych przypadkach wzajemne zaakceptowanie potrawa krótko i nie będzie wymagało większego wysiłku. Zdarzyć się może, że osiągnięcie porozumienia wymaga dłuższego okresu – nawet kilku tygodni – i intensywnego oddziaływania opiekuna. A czasem nawet mimo upływu czasu i pracy właściciela zwierzęta nie potrafią się dogadać i żyć w zgodzie.

W oswajaniu kota z psem bardzo ważna jest postawa opiekuna. Przez pierwsze dni zwierzaki powinny przebywać w osobnych pomieszczeniach. Najpierw nowe zwierzę powinno przejść zapachem domu, aby było dla drugiego mniej stresujące. Jest to też czas oswajania się z nowymi dźwiękami i „wywąchiwania”, dzięki czemu zwierzęta stopniowo uświadamiają sobie obecność kogoś innego. Po tym czasie właściciel powinien umiejętnie zbliżyć je do siebie. Ważna jest w tym wymiana zapachów. Można to robić, dając zwierzakom do obwąchiwania ręce zaraz po głaskaniu tego drugiego, zabawki czy przestrzeń, w której obcuje jedno pod nieobecność drugiego.

Kolejnym krokiem jest stopniowe pokazywanie sobie zwierząt. Na pierwszych spotkaniach konieczne jest pilnowanie ich, aby nie zrobiły sobie krzywdy. Przebywanie razem psa z kotem w jednym pomieszczeniu musi być dla obu czworonogów bezpieczne. Najlepiej, aby zwierzęta były na smyczy, dzięki czemu możemy je kontrolować. Początkowo kontakty zwierząt powinny być krótkie – kilka minut dziennie. Stopniowo się je wydłuża i zwiększa częstotliwość. Każde pozytywne zachowanie wobec drugiego zwierzęcia powinno się nagradzać, np. za pomocą smakołyków. Należy jednak pamiętać o uwzględnieniu ich w dziennym zapotrzebowaniu energetycznym, aby nie przekarmić zwierzaka.

Opiekun powinien być świadomy, że nowo przybyłe zwierzę będzie postrzegane przez dotychczasowe przez pryzmat zagrożenia – zabieranie czasu, miłości i uwagi domowników czy jedzenia. Stąd też przed opiekunem ważne zadanie. Musi zapewnić zwierzętom równie dogodne warunki – komfortową, prywatną przestrzeń – i poświęcać im taką samą uwagę. Pod żadnym pozorem nie wolno ganić zwierzaka za domaganie się pieszczot. Pupile powinny mieć osobne miski, bo posiadanie jednej może negatywnie wpłynąć na wzajemne postrzeganie siebie jako intruzów podkradających jedzenie.

Jak prawidłowo wychować psa, by był dobrym towarzyszem?

Pojawienie się w domu psa to wielkie, budzące wiele radosnych emocji wydarzenie w życiu rodziny. Jednak już od pierwszej chwili warto w konsekwentny sposób uczyć pupila – w szczególności szczeniaka – tego, co jest dozwolone, a czego pod żadnym pozorem nie powinien robić.

Wychowanie to wyrabianie u czworonoga dobrze utrwalonych odruchów, które sprawiają, że będzie on czuł się bezpiecznie w swoim środowisku, a życie z nim nie będzie sprawiało opiekunom codziennych problemów. Aby wychować idealnego psa, należy opierać się na systemie nagradzania, unikając kar, które mogą przynieść odwrotny do zamierzonego skutek i niepotrzebnie przysporzyć pupilowi cierpienia.

Wychowanie psa powinno opierać się przede wszystkim na pozytywnym wzmacnianiu. Nie zaleca się metod awersyjnych oraz karcenia psa.
 
Jak dobrze wychować psa?

Każdy z opiekunów ma inne oczekiwania wobec swojego czworonożnego przyjaciela i innych umiejętności chce go nauczyć. Niezależnie od tego jednak, czy pies ma się stać kompanem długich wycieczek, czy przede wszystkim towarzyszyć właścicielowi w domowych aktywnościach, wychowuje się go w podobny sposób. Podstawową zasadą jest motywowanie zwierzęcia do wykonywania pożądanych czynności poprzez nagradzanie go za to np. smakołykiem czy chwilą zabawy. Należy także pamiętać, że bezcelowe jest karcenie pupila za to, co zrobił przed momentem, ponieważ nie skojarzy on kary ze swoim niewłaściwym działaniem, a jednie zacznie tracić zaufanie do swojego opiekuna. Znacznie lepiej jest zainwestować energię w naukę alternatywnych, prawidłowych zachowań.

Kiedy w domu pojawia się pies – a w szczególności odłączony od matki i rodzeństwa szczeniak – należy pamiętać, że znajduje się on w nowej, stresującej sytuacji i w procesie wychowania ani przez chwilę nie pomijać jego podstawowej potrzeby bezpieczeństwa, ciepła, kontaktu. Jeśli zaprzyjaźnimy się z psem w początkowym okresie, staniemy się członkiem jego „stada” i zyskamy na zawsze jego przywiązanie. W przypadku młodych psów musimy też połączyć wychowanie z procesem socjalizacji (oswojenia pupila z ludźmi i innymi zwierzętami) i habituacji (przyzwyczajenia go do rozmaitych bodźców).

Jak wychować małego psa?

Wypracowanie pierwszej z umiejętności wymaga cierpliwości i ciągłej obserwacji pieska. Należy z nim regularnie, często (początkowo co 2–3 godziny) wychodzić na spacery, szczególnie po posiłkach lub wtedy, gdy pupil staje się niespokojny. Za postępy w nauce szczenię nagradza się pochwałą słowną oraz smakołykiem.

Z podobną konsekwencją musi odbywać się trening reagowania na komendy, dzięki któremu pies nauczy się, co mu wolno, a czego nie powinien robić pod żadnym pozorem (np. gryźć domowych sprzętów). Warto przy tym zawsze zwracać się do pupila po imieniu. Już od pierwszych chwil opieki nad szczeniakiem warto uczyć go siadania, zostawania w danym miejscu, chodzenia na luźnej smyczy, spokojnego czekania na napełnienie miski.

Naukę samotnego przebywania w domu przeprowadzić trzeba małymi krokami, zostawiając psa samego najpierw na chwilę, a stopniowo – na coraz dłużej. Należy przy tym zapewnić szczeniakowi całkowite bezpieczeństwo w domu (np. ukryć przewody elektryczne) i zostawić mu zabawki, którymi będzie mógł się zająć pod nieobecność opiekuna.

Pierwsze dni psa w nowym mieszkaniu z nowymi osobami wiąże się z dużym stresem, wtedy należy zachować podwójną dawkę cierpliwości w wychowaniu psa.

Jak wychować psa ze schroniska?

Przy wychowaniu dorosłego psa należy stosować te same metody, co w przypadku szczeniaka. Proces ten może być nieco trudniejszy ze względu na złe, często wręcz traumatyczne doświadczenia, jakie ma zwierzę. Jednocześnie taki pies wiele pożądanych zachowań już zwykle doskonale opanował.

W przypadku problemów z wychowaniem psa, w szczególności rocznego lub starszego zwierzęcia, którego przeszłość nie jest znana, trzeba skorzystać z pomocy behawiorysty. Organizowane są także kursy, które pomagają w sposób systematyczny wychować czworonoga i oduczyć go niekorzystnych nawyków.

Jak przeprowadzić prawidłową socjalizację szczeniaka?

Socjalizacja szczeniaka to planowe przyzwyczajanie go do kontaktu z ludźmi oraz z innymi zwierzętami, aby w przyszłości potrafił odnaleźć się w sytuacjach społecznych – nie reagował lękiem czy agresją. Dzięki socjalizacji zwierzę wyrasta na szczęśliwego psa i nie sprawia większych problemów opiekunowi.

Socjalizacji psa towarzyszyć powinna habituacja, czyli oswajanie z rozmaitymi bodźcami, z którymi zwierzę będzie miało do czynienia w ciągu życia – dźwiękami, fakturami, a także miejscami czy sytuacjami. Wszystko, z czym szczeniak zdoła się zapoznać, budując neutralne lub pozytywne skojarzenia, stanie się dla niego naturalnym elementem otoczenia i nie będzie wzbudzać w przyszłości jego niepokoju.

Socjalizacja szczeniaka musi opierać się wyłącznie na pozytywnych doświadczeniach. Warto przy tym kojarzyć kontakty z innymi istotami z czymś szczególnie przyjemnym.

Podstawowe zasady socjalizacji szczeniąt

Socjalizowanie psa służy pokazaniu mu obowiązujących norm, wpojeniu wzorców zachowań. Najważniejsza faza emocjonalnego rozwoju to okres pomiędzy 3 a 18 tygodniem życia. Później naturalna ciekawość szczeniaka zmniejsza się – zwierzę mniej chętnie uczy się, unika nowych sytuacji, często reaguje na nie lękiem. Dlatego socjalizację należy zacząć prowadzić od razu i zgodnie z dobrze przemyślanym planem.

Socjalizacja szczeniaka musi opierać się wyłącznie na pozytywnych doświadczeniach. Warto przy tym kojarzyć kontakty z innymi istotami z czymś szczególnie przyjemnym, na przykład nagradzaniem czworonoga smakołykami. Negatywne przeżycia, a zwłaszcza towarzyszące im kary, mogą zaowocować tym jedynie, że w przyszłości pies będzie bał się określonych sytuacji lub reagował na nie agresją.

Inną ważną zasadą, której trzeba przestrzegać, jest umiar. Mimo że czasu na prawidłową socjalizację szczeniaka jest niewiele, nie można wystawiać go na zbyt wiele bodźców na raz, bo związany z tym stres nie służy nauce.

Socjalizacja szczeniaka z ludźmi

Od pierwszych dni pod dachem opiekuna szczenię powinno mieć kontakt z ludźmi. Nie wystarczy zapoznać go z najbliższymi – trzeba dostarczyć zwierzęciu jak najwięcej zróżnicowanych doświadczeń. Szczeniak powinien spotkać osoby różnej płci, w różnym wieku, w różny sposób ubrane, znaleźć się w grupie kilku osób i w tłumie. Aby kontakty te służyły prawidłowej socjalizacji, należy przestrzegać pewnych granic, np. nie pozwalać wszystkim dotykać psiaka, jeśli wyraźnie nie ma na to ochoty. Pupil powinien nauczyć się, że człowiek jest jego ostoją, gwarantem bezpieczeństwa, ale jednocześnie nie może stać się nazbyt ufny czy natarczywy wobec nieznajomych. Ważnym elementem socjalizacji z ludźmi jest przyzwyczajenia psa do swojego trybu życia, zapoznanie go z aktywnościami, w których w przyszłości będzie uczestniczył. Szczeniak powinien też nauczyć się zostawać sam.

Szczeniak powinien spotkać osoby różnej płci, w różnym wieku, w różny sposób ubrane, znaleźć się w grupie kilku osób i w tłumie.

Socjalizacja psa z innymi psami

Szczeniak musi oswoić się z innymi zwierzętami – psami, kotami, ptakami (w okresie kwarantanny z tymi, które na pewno są zdrowe). Nie można pozwalać psu na zabawę z każdym napotkanym psem, bo nie zawsze jest to dla niego bezpieczne. Co więcej, w przyszłości na widok innego zwierzęcia zawsze będzie pobudzony. Niemniej trzeba psiakowi stworzyć wiele okazji, by nauczył się komunikacji, w szczególności z własnym gatunkiem. Dobrym pomysłem jest uczęszczanie z pupilem do przedszkola dla psów, gdzie zabawy z innymi szczeniakami odbywają się pod kontrolą wyszkolonego trenera. Przy okazji pies może nabyć także inne umiejętności (np. reagowania na komendy), które wprawdzie nie są elementem procesu socjalizacji, ale zdecydowanie ułatwiają życie z czworonogiem.
 
Dobrym pomysłem jest uczęszczanie z pupilem do przedszkola dla psów, gdzie zabawy z innymi szczeniakami odbywają się pod kontrolą wyszkolonego trenera.

Jak socjalizować psa?

Nie ma uniwersalnych zasad socjalizacji psów – wiele zależy od indywidualnych cech zwierzęcia i okoliczności. Opiekun powinien uważnie obserwować zachowanie swojego pupila, by wiedzieć, jakie tempo i metody nauki są dla niego odpowiednie. Warunkiem prawidłowego przebiegu socjalizacji jest komfort i poczucie bezpieczeństwa czworonoga. Nie wolno niczego uczyć go na siłę, ponieważ złe doświadczenia zapadają w pamięć szczeniaka równie mocno, jak te dobre. Popełnione w procesie socjalizacji błędy czy zaniedbania mogą wpłynąć negatywnie na jego psychikę i zachowanie w dorosłym życiu.

 O czym świadczy błagalne spojrzenie psa?

Komunikacja między ludźmi i psami obejmuje metody werbalne i niewerbalne. Psy szybko orientują się jakie komunikaty działają na ich właścicieli i umiejętnie je stosują. Czy zdarzyło się, że Twój pies wpatrywał się w Ciebie wielkimi, proszącymi oczami? Przyjrzyjmy się, dlaczego psy tak robią.

Już szczeniaki potrafią podejść nas i błagalnym wzrokiem wymusić dostanie tego czego chcą.

Co pies chce Ci przekazać?

Zwierzęta domowe porozumiewają się z ludźmi za pomocą mowy ciała, mimiki twarzy, różnych odgłosów. W zależności od aktualnych potrzeb, będą przejawiać odpowiednie zachowania. Czasem są bardzo wyraziste, jak rytualne rozbudowane powitania właściciela, który wraca po całym dniu do domu. Czasem subtelne gesty, które jednak wrażliwy opiekun odczyta prawidłowo. Co chce uzyskać pies robiąc wielkie, proszące oczy? Takie, którym ciężko odmówić? No właśnie, na czymś mu zależy. Może to być upragniona zabawka, ale najczęściej rzecz dotyczy smakołyków i jedzenia.

Dlaczego pies spogląda błagalnym wzrokiem?

Jeśli kiedykolwiek zdarzyło się, że podczas spożywania przez ludzi posiłku pies czekał przy stole, wiercił się, trącał łapą, popiskiwał, robił wielkie oczy, a opiekun podzielił się z nim jedzeniem – takie zachowania będą się powtarzać. Pies szybko dostrzega, które z jego działań przynoszą pożądany efekt – w tym przypadku chociaż odrobinę czegoś smakowitego, na co pies ma ochotę. Bardzo istotna jest tutaj konsekwencja. Powtarzające uleganie psu skutkuje utrwaleniem i wzmocnieniem żebrania przy stole. Im dłużej będziemy wspierać takie zachowania, tym trudniej będzie później psa tego oduczyć. Tak samo w drugą stronę – jeśli właściciel konsekwentnie ignoruje psie prośby o kąsek, ten w końcu zrozumie informację i przestanie przeszkadzać podczas posiłku.

Basset patrzy błagalnym wzrokiem. Ciężko oprzeć się takiemu wyrazowi pyszczka, ale czasami jest to najlepsze wyjście.

Czy możesz poczęstować psa kąskiem ze stołu?

Dzielenie się jedzeniem z psem ma także inny, ważny aspekt. Jest to bardzo niekorzystna praktyka dla zdrowia pupila. Produkty, które są przeznaczone do spożywania przez ludzi, są przygotowywane w inny sposób niż te dla psów. Zawierają znaczne ilości soli, przypraw oraz składniki, które mogą być dla psów toksyczne. Argument, że pies kilka razy zjadł już ze stołu wędlinę i nic mu nie było, nie jest trafiony. Rozmaite substancje działają na psi układ pokarmowy w różny sposób. Niektóre wywołają reakcję dopiero po pewnej kumulacji, inne zaś poskutkują natychmiastowo po zjedzeniu. Warto pamiętać, aby pod żadnym pozorem nie dzielić się z psem takimi produktami jak: czekolada i inne słodycze, winogrona i rodzynki, czosnek, cebula, awokado, orzechy czy nabiał. Również jedzenie smażone, tłuste, drobne kości drobiowe mogą wyrządzić zwierzęciu poważną krzywdę. Poza rozstrojem układu pokarmowego i toksycznością dla narządów wewnętrznych, może wystąpić także mechaniczne uszkodzenie przewodu pokarmowego. Drobne, cienkie kości z kurczaka mogą ostrym końcem wbić się w ścianę przełyku i utkwić tam, raniąc zwierzę. W skrajnych przypadkach takie problemy mogą się skończyć nawet śmiercią zwierzęcia. Pod żadnym pozorem nie należy wnioskować, że jeśli labrador zjadł kostkę mlecznej czekolady i „nic mu nie było”, to znaczy, że może ją jeść. Związki zawarte w czekoladzie są silnie toksyczne i mogą spowodować śmierć psa! Dlatego warto uwrażliwiać na tę kwestię również dzieci, aby nie częstowały zwierząt swoimi posiłkami, choćby pies bardzo prosił. W razie wypadku, że pupil zje coś szkodliwego należy niezwłocznie udać się na wizytę do lekarza weterynarii, najlepiej uprzedzając telefonicznie, że jedziemy. W przypadku niektórych zatruć, konieczne będzie natychmiastowe postępowanie ratujące życie, o którym zdecyduje dyżurujący lekarz.

Psy to bardzo inteligentne zwierzęta. Szybko uczą się rozmaitych komend, zasad życia w domu oraz nawyków właściciela. Jeszcze szybciej pojmują, jak uzyskać oczekiwane efekty lub wymusić pewne zachowania opiekuna. W niektórych sytuacjach może to być śmieszne, komiczne lub poruszające, jednak w trosce o dobro i zdrowie psa należy zachować rozsądek i nie ulegać wszystkim jego prośbom.

 Podstawy dobrego wychowania psa, czyli od czego zacząć szkolenie czworonoga?

Pies z natury jest zwierzęciem, które lubi się uczyć. Nie każdy świeżo upieczony właściciel czworonoga jednak wie, jak i kiedy rozpocząć jego tresurę. Zwykle nie jest to skomplikowany proces, pod warunkiem przestrzegania kilku podstawowych zasad. Jeśli nie jesteśmy w stanie poświęcić wystarczająco dużo czasu na wychowanie psa, warto skorzystać z profesjonalnej pomocy.

 

Psy, które są odpowiednio prowadzone, zwykle szybko przyswajają nowe umiejętności. Nawet jeśli właściciel zwierzęcia decyduje się na zajęcia prowadzone przez tresera, musi pamiętać, że wychowanie pupila należy kontynuować również w domu. Sukces zapewni przede wszystkim czas poświęcony na regularne powtarzanie ćwiczeń, konsekwencja i oczywiście cierpliwość.

 
Tresura psa – jakich zasad przestrzegać?

Tresurę psa należy rozpocząć jak najwcześniej. Im szybciej zwierzę pozna panujące w domu zasady, tym łatwiejsze staną się jego relacje z właścicielem. Nawet jeśli szczeniak jest za mały, aby wychodzić na spacery, można rozpocząć naukę, „czego mu nie wolno” i „za co zostanie nagrodzony”. Otrzymanie niezbędnych szczepień pozwala skorzystać z profesjonalnych, grupowych lub indywidualnych, kursów w tzw. psich przedszkolach. Oczywiście tresurę można prowadzić samodzielnie, ale jeżeli zwierzak sprawia problemy i właściciel nie daje sobie z nim rady, powinien zwrócić się o pomoc do profesjonalisty.
W niektórych sytuacjach konieczne mogą okazać się konsultacje u psiego behawiorysty. Jednak sam trening, a nawet aktywne uczestniczenie w zajęciach, mogą nie dać pożądanych rezultatów, jeśli nie będą kontynuowane w domu. Utrwalanie określonych zachowań poza miejscem szkolenia jest bardzo istotnym elementem procesu wychowywania czworonoga. Warto pamiętać, aby nie męczyć psa wieloma nowymi zadaniami w trakcie pojedynczej sesji treningowej. Dopiero gdy ćwiczenie zostanie w pełni opanowane, można przejść do kolejnego etapu.
Jeśli tresurę rozpoczyna się w domu, czyli w miejscu, w którym zwierzę czuje się komfortowo, nabyte umiejętności warto sprawdzić też w innych warunkach. Pies odbiera wówczas znacznie więcej bodźców zewnętrznych niż w znajomej przestrzeni.

Jack Russel Terrier na treningu z panią. Na plaży każdy chętnie się uczy.

Samodzielna tresura psa

Jeśli właściciel zdecyduje się tresować psa samodzielnie, przyda mu się kilka akcesoriów, takich jak: obroża, smycz, linka treningowa, atrakcyjne dla pupila przysmaki i saszetka na nie. Nauka mniejszych zwierząt nie powinna sprawiać problemów, lecz warto się do niej odpowiednio przygotować. Podstawowe umiejętności, które pies musi opanować, to oczywiście chodzenie na luźnej smyczy, załatwianie potrzeb fizjologicznych na zewnątrz czy stosowanie się do komend, np. przychodzenie do właściciela na wezwania, spokojne mijanie innych zwierząt, warowanie. Oczywiście każdy pies uczy się we własnym tempie, a wiele zależy od rasy i charakteru.

Mniej doświadczeni w kwestii treningu psa właściciele często zastanawiają się, kiedy najlepiej zacząć tresurę, aby przyniosła spodziewane efekty. Zasady panujące w domu pies powinien poznawać już około 8. tygodnia życia – zwykle jest to czas, kiedy szczeniak trafia w ręce nowych opiekunów. Wcześnie rozpoczęta praca ze zwierzęciem powoduje, że psy mają zdecydowanie mniej problemów behawioralnych w wieku dorosłym. Warto jednak pamiętać, że na naukę nigdy nie jest za późno i nawet starszy pies potrafi opanować coś nowego.

Psia szkoła posłuszeństwa. Cztery psy uczą się warowania siedząc.

Od czego zacząć tresurę psa?

W początkowym etapie najistotniejsze jest przyzwyczajenie psa do naszej konsekwencji. Ważne, aby zaobserwować, co najbardziej lubi zwierzę, i uczynić z tego nagrodę. Mogą to być przysmaki, gryzaki, zabawki do lizania lub pieszczoty. Co więcej, trzeba zadbać o odpowiednią motywację do wykonywania zadań. W przeciwnym wypadku trening nie przyniesie oczekiwanego efektu. Można ją budować poprzez obserwację, np. jeżeli dla psa jedzenie ma dużą wartość, rozwiązaniem może być ograniczenie mu stałego dostępu do miski z pożywieniem i wprowadzenie zabawy w poszukiwanie jej. Miejsce szkolenia też jest istotne. Przede wszystkim nie powinno go zbyt rozpraszać, więc na pierwszym etapie najlepiej sprawdzi się przestrzeń, w której pies mieszka – tam czuje się bezpiecznie. Dopiero z czasem należy wprowadzić trening zdobytych umiejętności, np. podczas spaceru, gdzie stosowanie się do określonych komend staje się bardzo ważne.

Oczywiście psy mają różne charaktery. Niektóre z nich mają też złe doświadczenia. Dotyczy to zwłaszcza zwierząt, które zostały odebrane poprzednim właścicielom i trafiły do schroniska. W takich sytuacjach nie zawsze opiekun jest w stanie samodzielnie poradzić sobie z problemem. Z pomocą może przyjść wówczas psi behawiorysta.

 Adopcja psa - na co zwrócić uwagę?
Fundacje opiekujące się bezdomnymi psami oraz schroniska wciąż alarmują o ogromnej liczbie psów niechcianych i porzucanych. Schroniska są wiecznie przepełnione, a jeszcze większa liczba bezpańskich psów przebywa pod opieką licznych fundacji pro-zwierzęcych. Decyzja o wyborze psa ze schroniska jednak często wiąże się z wieloma wątpliwościami.
 
Pies ze schroniska czy z fundacji?

W schronisku widząc setki psów za kratami ciężko się zdecydować, który będzie najbardziej odpowiedni dla nas. Jeżeli decydujemy się przygarnąć psiaka warto wcześniej obejrzeć ogłoszenia na stronie danego schroniska i skontaktować się z wolontariuszami opiekującymi się konkretnymi psami, aby przybliżyli nam charakter swoich podopiecznych. W następnej kolejności można się umówić na spacer zapoznawczy z konkretnym czworonogiem, aby móc go lepiej poznać w bardziej naturalnej dla niego sytuacji niż siedzenie w przepełnionym kojcu. Jeżeli taka forma zapoznania psa do nas jednak nie przemawia możemy zgłosić się do fundacji, których szczęśliwie nie brakuje w całym kraju. Zajmują się one przygarnianiem bezdomnych psiaków, często wyciągają ze schronisk psy, które przerażone kryjąc się z kącie kojca często stają się niewidoczne dla osób szukających czworonożnych przyjaciół. Psy pod opieką fundacji mają szansę na socjalizację z człowiekiem, długie spacery i często mieszkanie w domowych warunkach, co znakomicie przygotowuje je do adopcji. Charakter tych psów jest dużo lepiej znany niż mieszkańców schroniska i łatwiej dobrać sobie odpowiedniego towarzysza. Promowana jest zasada, że adoptując psa z takiej fundacji pomagamy nie tylko przygarnianemu psu, ale i temu, którego fundacja może przyjąć na miejsce naszego nowego czworonoga.

Kundelki to bardzo wrażliwe i mądre psy. One też potrzebują miłości.
 
Szczeniak czy dorosły pies?
Pośród bezdomnych psów zawsze największą popularnością cieszą się szczenięta, jednak osobiście zawsze radzę zwrócić większą uwagę na psy dorosłe, zwłaszcza w przypadku rodzin z dziećmi. Głównym argumentem za takim wyborem jest ustabilizowany charakter i bardziej przewidywalne zachowanie. W przypadku psa dorosłego oszczędzimy sobie trudnego etapu dorastania malucha i gryzienia czego popadnie w czasie wymiany ząbków. Dorosłe psy a nawet te w wieku seniorskim uczą się wszystkiego równie szybko jak szczenięta i nie należy się tym martwić. Psy dorosłe zwłaszcza te pod opieką fundacji często potrafią już pięknie chodzić na smyczy i zachowują czystość w domu, co bardzo ułatwia nowemu właścicielowi okres po adopcji.

Niektórzy przygarniając psa decydują się na osobnika po traumatycznych przejściach. Często są to psy, które nie zaznały ze strony człowieka niczego dobrego. Są to dość trudne adopcje i zwykle wymagają zaangażowania behawiorysty i wiele pracy z psem aby odzyskał zaufanie. Znam jednak wiele przypadków niesamowitej przemiany takich psiaków we wspaniałych towarzyszy na długie lata. Oczywiście nie polecam takich psów do domu z dziećmi, a jedynie dla osób o wielkich zasobach cierpliwości i serca dla czworonogów.
 
Zdrowie psa do adopcji - na co zwrócić uwagę?

Na co warto zwrócić uwagę po adopcji psiaka z punktu widzenia jego zdrowia? Jako pierwsze należy się dowiedzieć jakie badania czy zabiegi chirurgiczne bądź profilaktyczne były już u niego wykonywane. Wraz z psem powinniśmy otrzymać jego książeczkę zdrowia zawierającą wszystkie niezbędne informacje na temat szczepień, odrobaczeń bądź przebytych chorób. Warto po adopcji odwiedzić lekarza weterynarii, aby zapoznał się ze stanem ogólnym zwierzaka i na podstawie książeczki zaplanował kolejne zabiegi profilaktyczne i ewentualne badania krwi. Z pewnością warto na początek zadbać o zwalczenie pasożytów zewnętrznych i wewnętrznych, gdyż psy z większych skupisk zwierząt często mają spore ilości niechcianych „przyjaciół”. Adoptując psa ze schroniska czy fundacji zwykle zobowiązujemy się do przeprowadzenia zabiegu sterylizacji/kastarcji o ile nie była ona wykonana do tej pory. Taki obowiązek jest nakładany z powodu zbyt dużej ilości bezpańskich zwierząt i w celu profilaktyki licznych chorób ze strony układu rozrodczego. Zwykle namawiam świeżo upieczonych właścicieli na przesiewowe badania krwi w niedalekiej przyszłości, aby wnikliwiej zapoznać się z ogólnym stanem zdrowia zwierzaka. Takie działania profilaktyczne pozwalają nam lepiej zadbać o naszego pupila i pomóc mu wrócić do normy po pobycie w schronisku.

Niezależnie czy przygarniamy psa ze schroniska czy z fundacji, czy jest mały a może wielki i kudłaty z pewnością zupełnie odmieniamy jego życie przyjmując go do naszego życia i okazując mu serce. Z pewnością doceni on nasze zaangażowanie i odwdzięczy się wieloma latami bezwarunkowej miłości.